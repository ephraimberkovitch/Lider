צו װאָס איז אונדזער לעבן גלײַך?
צו אַ טײַך!
און די מענטשן — צו די פֿיש!

ס׳װאַסער איז געזונט און פֿריש,
װאָלט׳מיר שװימען אָן אַן עק;
שטעלט דער שװאַרצער זיך אַװעק,
װי אַ פֿישער אױפֿן ברעג ——

שטײט דער שטן אױפֿן לאַנד
מיט דער װענדקע אין דער האַנט —
כאַפּט די פֿיש.

אױף אַ װערעמל נישט קײן רײנס —
אױף אַ תאװהלע אַ קלײנס,
תענוג אױף אַן אױגנבליק...
אָנגעצױגן שױן דער שטריק,

אין דער לופֿטן קױם אַ טרעסל,
ס׳פֿליט דער העכט שױן צונעם קעסל
אױפֿן פֿײַער פֿון גיהנום...
און געפּרעגלט און געבראָטן...

און­ — ימח שמו — מ׳קען אים
און מ׳װײסט׃ ס׳איז מעשה-שטן

און ס׳געראָט׳ס,
װײַל דאָס װערעמל ציט און ציט...

כ׳זינג דערבײַ אױך אַ ליד!
לײגט די אױערן צו און הערט!

ס׳איז געװען אַמאָל אַן עילוי —
כ׳װײס נישט װען און װו אפֿילו,
נאָר אין פּױלין, און, אַפּנים,
אין דער גוטער אַלטער צײַט...
און בײַ גיטע פֿרומע לײַט׃

פֿרום דער טאַטע,
פֿרום די מאַמע;
די משפּחה —
לומדים סאַמע,
און זײ שמען
אױף דער װעלט,
און מבֿינים גרױסע זאָגן׃
זײ װעט אַלע איבעריאָגן
מאָניש — אונדזער העלד...

צינד אינגאַנצן
זיבן, אַכט!
און אַ מתמיד —
טאָג, װי נאַכט!

תורהזאַפּט ער װי אַ שװאָם;
און אַ קעפּל — װי אַ בליץ,
צי אַרױף — צום העכסטן שפּיץ.
צי אַראָפּ — אין טיפֿסטן תהום!
װי אַ װאַסער זופּט ער ט״ז;
מעג דער רמב״ם זײַן, װי האַרב,
טרעפֿט ער באַלד אַרײַן אין קאַרב,
און אַ בקי שױן אין ש״ס...

און אַ שײנער יונג — אַ פּראַכט׃
שװאַרצע לאָקן, װי די נאַכט;
רױטע ליפּלעך — רױזן צװײ,
שװאַרצע ברעמען, װי די בױגן,
װי דער הימל בלױע אױגן, —
און דאָס פֿײערל אין זײ!

אָנצוקוקן איז אַ פֿרײד
מײדלעך װערן רױט און בלאַס,
אַז ער װײזט זיך אױף דער גאַס, —
אַז דער שײנער מאָניש גײט...

די יונגע רביצין אין חדר,
זיצט אַ גאַנצן טאָג כסדר,
קוקט אױף מאָנישן און קװעלט —
אױפֿן קױמען לױפֿט און ברענט,
און זי זיצט פֿאַרלײגט די הענט,
הערט, מכלומרשט, װי מען קנעלט...

און דער שכנה — שײנער אָדל
פֿאַלט פֿון האַנט אַרױס די נאָדל, — 
לאָזט זיך אונדזער מאָניש הערן!
פּרעסט דאָס הערצל מיטן הענסל,
דריקט דאָס אױערל צו צום װענטל,
און עס קײקלען זיך די טרערן...

אָבער רײן, װי גאָלד, איז מאָניש,
פֿון דעם אַלעם װײסט ער גאָר ניש׳!
װאָס האָט אונדזער מאָניש האָלד?
ער האָט ליב אַ בלאַט גמרה,
ער האָט חשק צו א סבֿרא...
„שור שנגח את הפּרה“!
אַז מענ שמועסט, אַ גאָלד...

און אין יענער צײט
האָט מאָניש אַלס עילױ געשמט!
קומען לומדים פֿון דער פֿרעמד
און רבנים פֿון נאָנט און װײט
דעמ עילױ פֿאַרהערן
אַ נײַער שטערן!
עס טאַנצן פֿאַר שמחה די זילבערנע בערד, —
װאױל דער מאַמען, װאָס האָט׳ם געטראָגן,
װאױל דעם טאַטן, װאױל איז דעם אָרט!
כ׳גיב עס איבער װאָרט אין װאָרט,
נאָר װאָס אַרט זאָגן?

געלעבט האָבן דעמאָלט
די אַלטע באַלעבאַטים, —
מעשענע ברילן,
זילבערנע בתים,
גאָלדענע עטרות,
אײזערנע מוחות...
אַנדערע יאָרן,
אַנדערע כוחות...

אין בית-המדרש —
קעפּ אױף קעפּ;
מ׳לערנט אין הײזל,
אױף די טרעפּ.

ס׳װערט פֿאַר חצות
קײן ליכט פֿאַרלאָשן —
אַ פּראָשבע — אַ רענדל,
תורה מ׳גראָשן!

———

הױכע בערג פֿאַראַן אַ סך,
נאָר אַרט פֿון תנ״ך
מיט די שנײען אױפֿן קאַרק
איז אַן אױסטערלישער באַרג;

אױף זײַן רוקן, װי באַשריבן,
איז די תיבה שטײן געבליבן
נאָכן מבול. און מען הערט,
װי זײַן ליװער נאָמען שװערט
אײביק לעבן פֿאַר דער ערד...

„רצחע, מענטשל, גנבע, מסר,
כ׳װעל נישט טאָפּיען דיך אין װאַסער׃
איך פֿאַרשטעל מיר בעסער ד׳אױגן“...
נ׳הענגט אַרױס אַ פּײַלנבױגן
אױפֿן הימל
לזכרון...

אַמאָל איז געװען, אַ פּעקל מיט יאָרן, —
עס זיצט נאָך די תיבה טיף אין שנײען,
און עס לעבן דאָרט אין צװײען
ס״ם און לילית — מאַן און װײב,
צוליב דער קעלט און צײַט-פֿאַרטרײַב,
פֿון גיהנום גאַנץ פֿאַרבאָרגן,
נישט אַ ליבער טעט-אַ-טעט?

אײן מאָל פֿרימאָרגן
סמאל ליגט נאָך און רױכערט אין בעט,
לילית מאַכט טואַלעט
געגן דעם צוהר, —
עס קלינגט אין טױער׃
„הערײַן!“
באַװײַזט זיך, דערשראָקן, אַ שד,
קלאַפּט מיט די צײן,
פֿאַלט מיטן פּנים און צאַפּלט אױף דר׳ערד׃

— „אָ, קעניג מײַן,
האָסט פֿאַר דער װעלט
דײַן פּנים פֿאַרשטעלט;
האָסט גאָרנישט גערהערט,
גאָרנישט געזען...
און צינד איז שױן שפּעט, עס ציטערט דײַן טראָן“.
ס״ם שפּרינגט אױף׃ „הער באַראָן,
װאָס איז געשען?“

— „אין קעניגרײַך פּױלן
האַרט בײַ דער גרענעץ,
שטײט זיך אַ שטעטל
גרױס, װי אַ גענעץ.

(כ׳רעד נישט פֿון מקום!)
הערט מען עס זעלטן, —
הײזלעך, װי ניסלעך;
שמות — געצעלטן!

דרײען זיך יידלעך
אַרום װי די מתים;
מ׳האָט קײן פּרנסה,
מ׳לעבט פֿון תעניתים.

אָן האַנדל, אָן װאַנדל
האָט תורה אַ קיום,
מ׳פּאַשעט למדנים,
ס׳װאַקסן עילױם...

װאַקסט צינד אַ פּרי,
װעט עס פֿאַרשעמען
פּױלן און ליטע,
פּרײַסן און בעמען...

װעט ער אױסװאַקסן,
לאָזסטו אים פֿרײַ,
זע׳מיר פֿאַרפֿאַלן,
ביסטו פֿאַרבײַ!

מיט אײַזערנע ריטער
װעט ער אונדז דרעשן;
און װעט אין גיהנום
ס׳פֿײַער פֿאַרלעשן!

װעט ער אונדז יאָגן
מיט שרעקלעכן חאַס,
ברענגען משיחן,
חלילה וחס!״

װי ס״ם האָט די װערטער דערהערט,
איז אים די שמחה געװאָרן געשטערט,
פֿלאַמען אים אױף די אױגן רױט,
און ער שװיצט מיט טײַװלס קױט,
װי אַ קעסל אױפֿגעברױזט,
לױפֿט צו לילית מיט דער פֿױסט...

— „זי איז שולדיק, זי אלײן!“

— „די נוס איז האַרט,
נאָר, מײַן מאַן, װאַרט
זי קנאַקט דאָך אונטער די צײן...
נצחון איז זיס;
גרײט אָן די שפּיז,
דער בראָטן װעט קומען אַלײן!“

ענטפֿערט לילית און פֿאַרשװינדט
אױף די פֿליגל פֿון אַ װינט. —

———

טראַ-ראַ-ראַ, טראַך!
װאָס איז געשען?
האָט נישט װער ערגעץ
משיחן געזען?

װען בלאָזט מען שופֿר?
אלול, נישט תמוז!
צי איז משוגע
געװאָרן דער שמש?

ס׳בלאָזט טראָמפּײט,
ס׳קנאַלט און קנאַקט,
אַן עקסטראַ פּאָסט
קומט אָן פֿון טראַקט!

בלאָזט די טראָמפּײט,
קנאַקט צו די בײַטש,
שטײט מען מיט אָפֿענע
מײַלער׃ װאָס טײַטש?

װאָס טײַטש?
געקומען פֿון דאַנציק אַ דײַטש;
האַנדלט מיט װײצן, האַנדלט מיט קאָרן,
ס׳איז אינעם שטעטל אַ מחיה געװאָרן,
אײנמאָל אַ קונה! אײנמאָל אַ צאָלער!
ס׳בליצן די רענדלעך, ס׳בלאַנקען די טאָלער!

פֿון פֿאָרשוס אַ רעגן!
פֿאַרלײגן די פּױערים מיט פֿורן די װעגן,
האַנדלען בטלנים,
שוחטים, דײנים,
מען לױפֿט, מען קױפֿט און פֿאַרשיקט...
גאָט האָט דאָס שטעטל מיט אײנמאָל באַגליקט.

און ס׳איז געקומען אַ גאָלדענע צײַט,
מ׳טראָגט אין דער װאָכן אַטלאַס און זײַד —
חתונות מאַכט מען טאָג-טעגלעך כסדר,
באַװאָרפֿן די שנײַדער מיט חתונה-קלײדער!

עס זײַנען אָן הענט שױן די קלעזמער געבליבן,
די חופּה צעריסן, די שטאַנגען צעריבן.
מ׳האָט שױן פֿון בדחן קײן כוח צו לאַכן,
מען קריגט שױן קײן װאַקס נישט, הבדלות צו מאַכן.

מ׳האָט מיט אײנמאָל פֿאַרגעסן די נױט׃
װער נעמט עס אין מױל, מ׳באַקט נישט קײן ברױט!
ס׳װערן געגעסן נאָר לעקעך און פֿלאָדן,
און משקה — צום באָדן!

———

האָט דער דײַטש זיך מיטגעבראַכט
אײן אײנציק טעכטערל — אַ פּראַכט׃
גאָלדענע לאָקן ביז די פֿיס,
אױגלעך העלע, װי די שטערן,
און אַ קול — אַ פֿרײד צו הערן!
האָניק — זיס,
און אין סאַמעט אײנגעהילט!

רעדט זי, גלײך אַ פֿידל שפּילט!
לאַכט זי — אַ קאַסקאַדע פֿרײד!
און דער טרעגער אונטער דער לאַסט,
און אין קלױז, דער פּרוש, װאָס פּאַסט,
נאָר מ׳לאַכט, קינד און קײט!
דאָך דער עיקר איז דאָס לידל,
ס׳רעדט אַ פֿידל, ס׳זינגט אַ פֿידל...
עס װערט אַזױ זיס, ס׳װערט אַזױ באַנג...

מאָניש לערנט שױן לאַנג אין קלױז,
און טאָג אױף טאָג פֿאַרבײַ דעם הױז
מיט זאַנג און קלאַנג
גײט ער אין דער קלױז אַרײַן,
און ער שטעלט זיך אָפּ אין טױער,
זאַפּט די לידער אײַן אין אױער.
און ס׳פֿאַרשיכּורט אים װי װײַן, —
(אַ זינדיקן מענטשן, עפֿר ואפֿר!)
נעמט דערנאָכדעם זיך צום ספֿר,
שװימען די זעלבע ניגונים אַרױס,
זינגט זײ שטונדן אױפֿן זײגער,
און עס הערט פֿאַרבליפּט די קלױז׃
נישט קײן װאָלעך, נישט קײן שטײגער,
און עס ציט די קלײ אַרױס...

אַ חבֿר קוקט,
זעט ער, מאָניש זיצט פֿאַרצאָגט,
און פֿאַרציטערט, װי אין פֿיבער,
און אַ שטערן בלאַס, װי קרײַד,
און פֿאַרקוקט ערגעץ װײַט
פֿון פֿענצטער אַרױס, פֿון ספֿר אַריבער.
— „אױ, װאָס איז דיר, מאָניש, זאָג?“
און אַזױ טאָג אױף טאָג,
טאָג אױף טאָג!
זעט די מוטער װי מאָניש פֿאַרשװינדט׃
— „װאָס איז דיר, מײַן קינד?
װער האָט פֿאַרלאָשן, װאָס פֿאַר אַ װיגט,
די אױגעלעך דײַנע, די שײנע הבֿדלות?
װו האָסטו גענומען ניגונים — יללות?

פֿלעגסט דאָך זינגען גאָר אַנדערע זאַכן,
ס׳פֿלעגט דאָך פֿאַר תּענוג ס׳האַרץ אין מיר לאַכן
בײַם חזן אין שול, צי שבת בײַם טיש;
װי אַ פֿױגל פֿרײַ, װי אַ גלעקל פֿריש,
הײַנט — עפּעס אַנדערש זינגט פֿון דיר אַרױס,
װאָס איז דיר, מײַן קינד, דער מאַמען זאָג  אױס!
עס שרעקט זיך די מאַמע דײַן!“

— „װײס איך דען, מאַמע, װאָס ס׳זינגט אין מיר?
כ׳װיל גאָרנישט זינגען, עס זינגט זיך אַלײן!
ס׳פֿליען די קולות, װי פֿײגל פֿון נעסט...
און אַזױ זינגט זיך, אַזױ װי דו זעסט!“

———

און אין מקום איז געװעזן
פֿון קדמונים אַ מפּולת׃
(כ׳װיל נישט נעמען אױף משקולת, —
פֿון אַ קלױסטער, צי אַ שלאָס;
כ׳גיב עס איבער אות באות,
כ׳האָב עס אין אַ בוך געלעזן...)

װױנען לצים אין דער חורבה,
און מ׳קרײט דאָרט און מ׳לאַכט,
און זײ בילן, און זײ מיאַוטשען,
און זײ שרעקן נאַכט אױף נאַכט.

װאַרפֿן שטײנער פֿון די לעכער,
איבער הײזער, איבער דעכער,
און אױפֿן דאַך
גײט אױף דער װאַך
אַרום אַ הונט, קודלאַטע, װילד,
װאָס האָט קײנמאָל נישט געבילט,
נאָר געשטשירעט מיט די צײן...
מילא, ציטערט הױט און בײן,
יידן און, להבֿדיל, קריסטן,
װײַכן לאַנג די גאַנצע גאַס,
און מיט הױכן גראָז באַװאַקסן,
שטײען הײזלעך פּוסטע-פּאַס!
קומט די נאַכט, באַװײַזט זיך מאָניש
אין די שאָטן פֿון די װענט...
און ער שלײַכט זיך צו דער חורבה,
מיט די לאַצן אין די הענט —
אים באַגלײטן צװײ מלאָכים׃
אין דער לינקער זײַט אַ שלעכטער,
און מיט טרערן אין די אױגן
גײט דער גוטער אין דער רעכטער.

און דער גוטער מלאך רױמט אים
אינעם רעכטן אױער אַרײַן׃
„האָב אױף דיר אַלײן רחמונות,
זאָלסט פֿאַר גאָט נישט זינדיק זײַן.
דען די װעלט האָט ער באַשאַפֿן,
װאָס אין הימל, װאָס אױף דר׳ערד!
און די אלע שבֿעים אומות,
װעלכע לעבן אױף דער שװערד!
נאָר אַ תּמצות פֿון די פֿעלקער
האָט ער יידן אױסגעצױגן,
און זעקס הונדערט דרײַצן מצוות
אָפּגעמאָסטן, אָפּגעװױגן!
און װעט די היטער פֿון זײַן תורה
מיט ש״י עולמות פֿאַרגעלטן —
זאָג זשע, בחור, איז אַ דײַטשקע
װערט אַזױ פֿיל שײנע װעלטן?“

חוזק מאַכט דער שלעכטער מלאך,
רױמט אין לינקן אױער אַרײַן׃
„װעסט דערנאָכדעם תשובה טון,
און ער װעט דיר מוחל זײַן!
האָט דען ראובן נישט געזינדיקט,
אָדער דוד מיט בת שבע?
און זײ לױכטן אין גן-עדן!
װײַל ער האָט אַ גוטע טבֿע —
און אַ ליאַדע קרום, אַ טרער,
אין אַ װינטער-טאָג אַ תענית,
און אַ קרעכץ׃ איך װעל נישט מער,
און ער גלױבט דיר אױף נאמנות“...


הערט ער, מאָניש, די מלאכים,
און דער ישובֿ דױערט נישט לאַנג.
זי באַװײַזט זיך שױן אין פֿענצטער,
און עס כּישופֿט איר געזאַנג.

קױם גערהערט און קױם געזען,
און ער פֿליט שױן פֿײַל פֿון בױגן...
בלײַבט דער גוטער מלאך שטײן
מיט די טרערן אין די אױגן...

———

און אין חורבה ברענט די ליבע;
פֿלעדער-מײַז און שפּינען הערן
זײער זינגען, זײער לאַכן,
זײער קושן, זײער שװערן!

זי פֿאַרלאַנגט, ער זאָל איר שװערן,
אַז עס איז קײן לײדיק פּלױשן,
אַז ער װעט זי נישט פֿאַרגעסן,
אױף אַ צװײטער נישט פֿאַרטױשן.

און ער שװערט איר בײַ זײַן רבין,
בײַ דעם טאַטן, בײַ דער מאַמען
און בײַ אַלע נאָך צוזאַמען!...
— „זאָג, װאָס נאָך? אום גאָטעס װילן!“
און זי שעפּטשעט׃ „װײניק, װײניק!“
און ער שװערט איר בײַ די פּאות,

בײַ די ציצית, בײַ די תּפֿילין,
אַלץ פֿאַרברענטער און פֿאַרשײַטער,
און זי שמײכלט און זי בעט זיך׃
„שװער נאָך װײטער, שװער נאָך װײטער!

װײַל אַ בחור קאָן פֿאַרפֿירן, 
קען פֿאַרגעסן,“ — האָט זי מורא...
און ער שװערט איר בײַם פּרוכת,
בײַם פּרוכת, בײַ דער תורה...

און זי רופֿט אַלץ׃ „העכער, העכער!“
זי װיל זיכער זײַן אינגאַנצן,
און זי כּישופֿט מיט די ליפּלעך,
און די אױגעלעך — זײ גלאַנצן,

און זײ פֿליסן לױטער כּישוף,
און ער האָט קײן לאַנגן ישובֿ,
שװערט בײַם שופֿר של משיח,
„העכער, העכער!“ ביז ער האָט
דעם נאָמען גאָט...
פֿון זינדיקן מױל אַרױגעזאָגט —

פֿון דער הױך אַ דונער שלאָגט!
פֿון גיהנום — אַ געלעכטער —
און פֿון שװעבל גײט אַ ריח,
און ער פֿליט שױן, פֿײַל פֿון בױגן,
אױף אַ בעזעם אין דער הױך!

———

אױפֿן באַרג אַררט דאָרטן
איז אַ לעבן, אַ געפּילדער,
ס׳איז אַ באַל דאָרט אין דער תּיבֿה,
און אַ שרעקלעכער, אַ װילדער!

און ציגײַנער פֿון גיהנום,
צען קאַפּעלן מוזיצירן,
און שאַמפּאַניער — װי װאַסער,
און די רוחות קאַנקאַנירן.

לאָמפּן — טױזנט פֿעסער סמאָלע!
די רשעים זײַנען קנױטן,
גײט אַרום אַן עקסטראַ שמש
מיט אַ שערל צו די צױטן!

און די קעניגין איז לילית,
 אין די אױגן האָט זי בליצן,
טראָגט סמאָל די לאַנגע
שלעפּע מיט בראַכאַנדער שפּיצן...

אָן דער זײַט פֿון תּיבֿה-טױער,
בײַ דעם לעפּל פֿונעם אױער
אָנגעשלאָגן, מאָניש שטײט...
ס׳פֿײַער ברענט...די שפּיז איז גרײט...
 
