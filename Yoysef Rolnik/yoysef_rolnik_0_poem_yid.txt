מיר האָבן אַזעלכע פּראָסטע געזיכטער
און רײדן געװײנלעכסטע רײד,
דער שײַן פֿון אונדזערע אױגן איז ניכטער
און װאָכעדיק זײַנען מיר אין אונדזער פֿרײד.

מיר גײען צו מאָלצײַטן. בײַם געגרײטן
טיש זיצן מיר אין אַרבעטס־רעק,
און װען מיר באַגראָבן אַ נאָענטן טױטן
איז בײַ אונדז אַ טאָג װי אַלע טעג.

אין קאַלטע פֿאַרטאָגן פֿאַרשלאָפֿענע, מידע,
אײַלן מיר זיך קומען צו דער בײַטש אין צײַט,
און טרײַבן פֿון זיך די יונגינקע לידער
װי דעם שטוביקן הונט װאָס לױפֿט נאָך בײַ דעם זײַט.
