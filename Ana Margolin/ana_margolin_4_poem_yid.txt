דערצייל עס אים : זי האָט פאַרגעבן
זיך ניט געקענט איר טרויעריק געמיט,
איז זי געגאַנגען דורכן לעבן
מיט זיך אַנטשולדיקנדע טריט.

דערצייל, אַז זי האָט ביזן טויט
געשיצט געטריי מיט הוילע הענט
דאַס פייער, וואָס איז איר געווען פאַרטרויט
און אין אייגענעם פייער געברענט.

און ווי אין שעה'ן פון איבערמוט
האָט זי מיט גאָט זיך שווער געווערט,
ווי טיף געזונגען האָט דאָס בלוט,
ווי צווערגן האָבן זי צעשטערט. 