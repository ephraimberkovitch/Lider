שור בין איך אַ לאַנדסמאַן, מיסטער זאַיטלען.
אַז כ'בין אַװעק פֿון װאַרשע, מײַנדזשיו,
האָבן אַלע װײַבער נאָך געטראָגן שאַיטלען
און אַלע יידן האָבן געטראָגן בערד.
אױף דער גאַס איז געלאָפֿן אַ טראַמװײַ מיט פֿערד.
בײַ העקסלמאַנ'ען האָט אַ מיטאָג געקאָסט אַ ריבל.
סוחרים זײַנען געזעסן אין קאַנאַרעק'ס קאַװיאַרניע.
חסידים האָבן געגװאַלדעװעט אין גערער שטיבל.
מײַנדזשיו, אַז כ'פֿאַרגעס אַמאָל דאָס פּלעינע דזשואיש,
קען איך נאָך ביז אַצינדער 
דערלאַנגען ס'אמת'ע װאַרשעװער לשון,
הלװאי אױף אַלע יידישע קינדער.

און איר, הער איך, שרײַבט אױף די פּעיפּערס.
דזשואיש איז שלעכט אָפּ בײַ אונדז, מיסטער.
איר מעגט האָבן אַ קאָפּ פֿון אַ מיניסטער,
ס'טױג נישט — און דעטס אָל.
די װאַרע איז דאָ גאָרנישט װערט.
איר אַלײן זײַט אָלרײַט,
באָט אײַער לאַין טױג אין דר'ערד.
װיפֿיל איר זאָלט זיך נישט מענטשלען,
װיפֿיל איר זאָלט זיך נישט אָלרײַטלען,
װעט עס העלפֿן װי אַ טױטן באַנקעס.
סװיטשט צו אַן אַנדער לאַין, מיסטער זאַיטלען.

צי איך געדענק
דעם עץ מיט'ן ענק?
אײן קלײניקײַט! באָט איך מיט מײַן מיסעס —
מיר יוזן אַ דזשואיש אַ <em\>הינעדיקן, יו נאָו, אַ פּלעינעם,
און ביסאַידס רעדט מען אינגליש, יו נאָו,
ביקאָז אָװ די ביזנעס און ביקאָז אָװ די קינדער.
שור, גרינערהײט האָט מען אַנדערש גערעדט,
באָט אַצינדער —
רײדן מיר אַ פּלעינעם יידיש מיט אַ פּלעינעם אינגליש.
אַלץ פּלעין.

גרינערהײט בין איך געװען נישט איבעריק זאַט.
װעל, אין יענע יאָרן
האָב איך אַרײַנגעקוקט אין אַ יידיש בלאַט.
ס'ליגט מיר נאָך אין זכרון
אַ שטיק פֿון אײנעם  — דזשאָסט װי האָט מען אים גערופֿן?
דזשעיקאָב גאָרדן.
ס'איז אַלץ געװען אַמאָל! הײַנט קען איך נישט אַפֿאָרדן,
ביקאָז איך בין שױן לאַנג אַ סיטיזן, יו נאָו,
בײ אונדז אין די יונײטעד סטעיטס
אַז מ'װערט אַ סיטיזן, יו נאָו,
באַדערט מען זיך נישט מיט די גרינע זאַכן:
מען לעזט נישט מער קײן יידישן פּעיפּער 
און מען גײט נישט זען קײן זשאַרגאָנישע שטיק.

כאָטש אַז מ'זאָל אַ שמיס־טאָן ס'אײגענע צוריק,
טױג עס דװקא גוט אין דר'ערד,
ביקאָז עס בענקט זיך און עס געדענקט זיך.
און אַז מען מאַכט שױן געלט — איז עס עפּעס װערט?
מײַן זונדל, דער תכשיט רב מאַיק,
האַלט מיך עניװעי פֿאַר אַן אַלטן קאַיק.
מע האָרעװעט אױפֿן שװאַרציאָר, יו נאָו, אױף שדים.
מײַן טעכטערל גלײַכט נישט קײן יידישן באָי,
 
האָט זי זיך פֿאַרליאַפּעט אין אַן אײרישן גױ,
האָב איך אײניקלעך שקצים און אַ גױ אַן אײדעם.
און מײַן מיסעס, מײַן יידענע — דאָנטשיו נאָו האָר?
קריכט אַרום אין הױזן, װײקט זיך אױפֿן ביטש,
און מאָלט זיך און פֿאַרבט זיך און שאָבט זיך,
און אַלע מיט אַ קװיטש —
און ס'האָט נישט קײן יידישן טעם.
 
עך, װאַרשע...
מאָראַנאָװ, באָניפֿראַטן...
דער פּאַװיאַק מיט די גראַטן...
נאַלעװקעס, פֿראַנצישקאַנער...
איטשע־מאַיער פּריװעס...
זשעלאָזנע בראַמע...
אַ װאַרשעװער האָט געגליכן זײַן שטאָט
װי אַן אײגענע מאַמע.
אין חלום זע איך נאָך דעם גזשיבאָװ אַמאָל,
איך גײ מיר אַהער, איך גײ מיר אַהין,
און אַמאָל פֿאַרבלאָנדזשע איך קײן מאָנקעטאָװ,
װוּ די װעלט איז גרין. 

איז װאָס זשע הערט זיך, עניהאַו?
נישט גוט מיט יידן, האַ?
היטלער... מאַידאַנעק...
אױס װאַרשע, אױס װעלט...
אױס... אַלץ אױס...
װעל, יעס, אָבער איר פּױרסנ'לי —
װי מאַכט איר דאָ אױס?
שור, אײַער לאַין איז אין דר'ערד,
באָט אַ שטיקל לעבן מאַכט איר כאָטש?
װאָס? העל!
 
איר זאָגט, איר זײַט געשטאָרבן,
באָט איר מאַכט דעם אָנשטעל, אַז איר לעבט?
װאַטדיו מין געשטאָרבן? איר מײנט צו זאָגן, אַז —
חלילה וחס —
איר זײַט פּלעין און סימפּל געשטאָרבן?
אַהאַ, אַי גאַד'איט. ס'אַ דזשאָוק אַזאַ, אַ שפּאַס.
אַן אמת, זאָגט איר?
איר זאָגט, אין אַמעריקע זײַט איר געשטאָרבן,
נאָר מ'האָט אײַך נישט געטאָן אײַער רעכט?
װעל, איך װעל מיך נישט שפּאַרן.
אפֿשר זײַט איר גערעכט.
באָט עניהאַו,
געשטאָרבן, געשמאָרבן — אַ לעבן מאַכט איר?
 
װאָס טראַכט איר?
ס'איז אײַך, זע איך, אָנגעזאַלצן אױפֿן האַרצן.
װעל, קײנער הערט דאָך נישט —
װעל איך אײַך זאָגן, מיסטער:
עפּעס בין איך אױך נישט מיט אַלעמען.
ביקאָז, נאָך אַלעמען,
אַז גאָט װיל שיסט אַ בעזעם —
נאָר װי לאַנג שיסט ער?
נישט גאָט — דער בעזעם מײן איך.

איר זײַט דאָך אַ לאַנדסמאַן,
װעט איר מיך אפֿשר פֿאַרשטײן.
װי איר קוקט מיך אָן — בין איך אײנער אַלײן,
דזשאָסט אײנער אַלײן,
אַן אַלטער ייד אָן אַ באָרד,
װי אַ יאָלדישער מלך אױף אַ קאָרט,
און אין די נעכט, װען ס'נעמט נישט קײן שלאָף,
ליג איך און ליג,
און ס'ביסל יאָרן לױפֿט מיר פֿאַרן בליק,
און איך טראַכט: אָט ליגט אַ ייד אַ נאַר,
אַ נאַר, אַ נאַר, אַ נאַר מיט אַ קאַר,
אַ ייד אין אַמעריקע.
װעיט אַ מיניט:
װאָס איז עס געװען אַזױנס, דאָס אַמעריקע?
װאָס האָט עס געמײנט —
און װאָס מײנט עס?
ס'האַרץ, בעג יור פּאַרדן, װײנט.
פֿאַרװאָס װײנט עס?

עך, װאַרשע...
איך בין, זאָגט איר, אױך אַ שטיקל טױטער?
װעל, כ'װעל אײַך זאָגן, לאַנדסמאַן:
אַביסל זײַט איר — ביטװין אָס — גערעכט.
ביקאָז הײַנט איז יעדער ייד אַ שטיקל טױטער,
אַ מת, װאָס שלאָפֿט נישט נעכט.
זײ זאָגן: מאַידאַנעק... אַלץ פֿאַרברענט...
רילי,
אַי קענ'ט אָנדערסטענד, אַי קענ'ט!
טאַקע פּלעין פֿאַרברענט?
און איך, אַלטער נאַר,
איך נאַר מיט דער קאַר,
עפּעס געדענקט זיך מיר
און עפּעס בענקט זיך מיר
נאָך װײס איך װאָס, נאָך װײַבער מיט שאַיטלען, 
נאָך יידן מיט בערד,
נאָך טראַמװאַיען מיט פֿערד,
נאָך הײמישע גריץ,
אפֿילו נאָך מײַנע מלמדים מיט די טאַיטלען
און מיט די שמיץ,
אפֿילו נאָך דעם טאַטנס פּאַטש:
'עסט רױכערן שבת, יונגאַטש?
עס בענקט זיך אפֿילו נאָך פֿענסטער, נאָך װענט —
דזשאָסט נאָך פֿענסטער און װענט — — —

אַלץ פֿאַרברענט?
טאַקע פּלעין און סימפּל פֿאַרברענט?
איר פֿאַרשטײט דאָס, 
נאַט מי!
אַי סימפּלי קענ'ט אָנדערסטענד!
פֿאַרברענט? װאָס זשע בלײבט?
מײַן זינדל רב מאַיק? מײַן אײדעם דער גױ?
מעיבי אין פּאַלעסטאַין, יו נאָו...
ס'איז דזשאָסט אַזױ,
אַז כאָטש נעם און װער פּלעין משוגע.
װהאַט די העל, ביזנעס איז אָלרײַט,
אַ קערטל בראָקט מען, באָט —
מע ליגט בײַנאַכט און מע טראַכט:
װוּ שטעקט דאָ ערגעץ גאָט?
אין דער אַלטער הײם איז ער געװען, —
זאָל ער דזשאָסט אין אַמעריקע נישט זײַן?
װי קען דאָס זײַן?...

װאָס קומט אַרױס, אַז ביזנעס איז אָלרײַט?
צום קבֿר איז נישט װײַט,
און רב מאַיק װעט קײן קדיש נישט זאָגן,
ס'עט אפֿילו נישט זײַן קײן װאָגן.
צו דער סעמעטערי פֿירט מען דיך אין קאַר,
נישט אין קײן עגלה.
דער חזן מיסטער פּעמפּיק
װעט קאַלט און טעמפּיק
מאַכן אַ מלא,
און דו װעסט װי אין אַן עלעװײטאָר
אַרונטערפֿאָרן אין דר'ערד,
און ס'װעט דיך אַראָפּלאָזן אַ מאַשין,
און די קאַרס װעלן אַנטלױפֿן מיט אַ בהלה —
און גודבאַי, סאָ לאָנג!
נישט קײן עגלה,
נישט קײן ארון, נישט קײן מיטה,
נישט קײן טהרה־ברעט,
און דהי מעין טהינג —
נישטאָ קײן קדיש!
כאָטש גײ און דינג!

װעל, אַי דאָנ'ט גיװ אַ דעם
פֿאַר אַ געדונגענעם אַמעריקאַנער קדיש.
ס'איז טאַקע אָך און אױ,
באָט װהאַט קען יו דו?
מ'עט שױן מוזן פֿױלן דזשאָסט אַזױ.
עלעהאַי זאָל זיך דאַכטן — אַ גױ.

יו נאָו, מיסטער זאַיטלען:
װי מ'פֿלעגט בײַ אונדז אין װאַרשע
אױף נאַכט די טיר פֿאַרקאַיטלען,
אַזױ איז מײַן האַרץ פֿאַרשפּאַרט אױף אַ קײטל
פֿון זינט איך בין אַ סיטיזן אין דעם אַמעריקע.
נאָר װי זאָגט מען? טעיק איט איזי.
נעװער מאַינד די טרערן אין מײן קול:
װי לאַנג די מתים לעבן
מוזן זײ מאַכן אַ לעבן —
דעט'ס אָל!
