אין די קאַמערן פֿון דײַנע װאָלקן-קראַצערס
רינט גילדענער האָניק, — דאָס ליכט,
דורך די קאַמערן פֿון גיגאַנטישע האָניקנעסטן,
זעט מען דעם גילדענעם האָניק,
דעם מענטשנס האָניק, דאָס ליכט.
ריזיקע בינעם האָבן געבויט דאָ זײערע בינשטאָקן,
אַ װאַלד פֿון בינשטאָלקן,
און איבערפֿילט זײ מיט האָניק,
מענטשלעכן האָניק, — דאָס ליכט.
שװאַרץ, װי פּעך, אין דער האָדסאָן בײַ נאַכט, 
און דער האָניק שטראָמט אַהין,
און שלינגט דעם פּעך בײַ די ברעגן פֿון ניו-יאָרק.
*	*	*
בײמער אַזעלכע מיט גילדענע פֿרוכט,
ריזיקע צעדערן,
באַהאַנגען מיט לאַמטערן.
